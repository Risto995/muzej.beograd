<!doctype html>
<html lang="sr">
<head>
    <meta charset="utf-8">
    <title>Uvod</title>
</head>
<body background="../../poz.jpg">
<p>Krajem 1995. godine Matematički institut Srpske akademije nauka i umetnosti je pokrenuo inicijativu, svojevrsni
    "pilot" projekat, da se neka kulturna dobra obrade i prikažu javnosti na novim, elektronskim medijima. Da bi se
    ovakav posao ostvario trebalo je pored obezbeđivanja neophodnih sredstava, prvog i osnovnog uslova za rad,
    obezbediti saradnju institucije koja poseduje, čuva i obrađuje kulturna dobra, ali uporedo sa tim, trebalo je
    izvršiti izbor vrste i količine (broja primeraka) kulturnih dobara koja bi bila na ovaj, sada najmoderniji način
    prezentirana našoj i stranoj javnosti.
<p>Izbor je posle dosta premišljanja zaustavljen na dva fonda iz zbirki Muzeja grada Beograda. Odlučilo se da se
    javnosti prikaže izbor iz zbirke starih karata i gravira, uz autorski izbor iz fonda stare fotografije XIX veka.
<p>Razlozi za ovakav izbor su lako objašnjivi. Stare karte i gravire su na neki način kolekcionarski hit poslednjih
    decenija, tako da su u više navrata, širom sveta, i reprodukovane kao posteri, kalendari, katalozi i slično.
    Ponegde, u bogatijim sredinama su čak objavljivana fototipska izdanja velikih kartografskih i grafičkih korpusa.
<p>Zbirka starih karata i gravira, Muzeja grada Beograda, pre svega, je u nekoliko navrata bila prezentirana javnosti.
    Prvi put početkom pedesetih godina ovog veka, kada je u tadašnjim nezavidnim grafičko-štamparskim uslovima izdat
    album gravira Beograda (od XVI do XIX veka), izbor i uvodni tekst je sačinio akademik Dejan Medaković (u vreme
    izdavanja bio je kustos Muzeja grada Beograda). U tri navrata je Muzej priredio velike izložbe gravira, prvi put
    1966, drugi put 1972. godine - kada je javnosti prikazano po osamdeset gravira, uz skromne kataloge, koji su pratili
    izložbe. Poslednji put je Muzej prikazao javnosti originale 1984. godine, takođe uz katalog izložbe, no tada je
    prikazano 105 predmeta, od čega sto jedna gravira i četiri stare karte. U više navrata su gravire kao prateći
    materijal izlagane na pojedinim tematskim i studijskim izložbama Muzeja ("Beograd u XIX veku", "Beograd u
    austro-turskim ratovima XVII i XVIII veka", "Beograd pod Turcima 1521-1688. godine", ili na prigodnim izložbama kada
    je javnosti prikazivan izbor najvrednijeg materijala iz bogatih zbirki Muzeja).
<p>Uporedo s ovim aktivnostima Muzej je u nekoliko navrata uz pomoć raznih izdavača publikovao kalendare, sa obaveznih
    trinaest objavljenih grafičkih listova (uvodnim i po jednim za svaki mesec). Poslednji put je to učinjeno u saradnji
    sa Fabrikom kablova Svetozarevo (danas Jagodina) 1991. godine. Tada je u tehnici sito štampe, u formatu 40x40cm i,
    za ovu vrstu publikacija, zadivljujućem tiražu od oko 6.000 primeraka objavljeno dvadeset šest gravira. Kalendar je
    bio obogaćen tekstom koji je kroz grafičku produkciju od XVI - XIX veka propratio istoriju glavnog grada
    Jugoslavije.
<p>Za sve vreme, o kojem govorimo, u Muzeju je bila aktuelna ideja da se izda katalog gravira. Ideja na žalost nije
    realizovana, jer su se pred njom pojavljivale nepremostive prepreke. S jedne strane enormne cene takvog poduhvata -
    papir, priprema, štampa i slično, ali ne manja prepreka je bilo to što se razrešavanje enigme starih karata i
    gravira apsolutno nije moglo obaviti u, i iz Beograda. Trebalo je obići svetske kolekcije, pre svega biblioteke da
    bi se konačno došlo do razrešenja filijacije - porekla gravira, preuzimanja motiva, kopiranja, načina njihovog
    objavljivanja, autorstva i svega onoga što takve poduhvate prati.
<p>Deo pomenutih problema je u ovom, elektronskom, publikovanju prevaziđen, no ostali su mnogi nerazrešeni problemi.
    Nadamo se da će nastavkom ovakvog posla, publikovanja muzejskog materijala, neka nesnalaženja koja su u ovom radu
    prisutna biti prevaziđena, te da će kompletan fond starih karata i gravira ugledati svetlost dana.
<p>U izboru koji je predložen, ovog puta, vođeno je računa da predložak bude reprezentativan, da bude presek kroz
    zbirku, da budu zastupljene gravire svih vrsta - panorame, planovi, ratni planovi i ratne scene. Trudili smo se da
    izbor bude što raznolikiji, da ni u jednom trenutku ne bude monoton, ili još gore da budi dosadu. Željena ravnoteža
    narušena je, posve namerno, kada se radi o gravirama XIX veka. Imajući u vidu sve kriterijume, zastupljene u izboru
    materijala iz provinijencije XVI - XVIII veka, odlučili smo se da gotovo sav materijal domaćih autora, i tek
    osnovanih domaćih radionica, predočimo javnosti. Ovo se, naravno, ne odnosi na portrete i kompozicije iz nacionalne
    istorije prvog srpskog fotografa i litografa Anastasa Jovanovića, kao ni na veliko delo "Znameniti Srbi XIX veka".

<h3>Pojava i razvoj gravira</h3>

<P>Razvojem štamparstva i unapređenjem kartografskih znanja u Evropi krajem XV i početkom XVI veka počinju da se
    pojavljuju i prve gravire, uglavnom izgledi ili kako se i kod nas često nazivaju, panorame ili vedute. One
    predstavljaju jedan od ranih medija likovne informacije. U načelu, u ovoj vrsti grafike se ne nalazi umetnička
    namera, nego se dugo vremena koleba između ukrasa - dekoracije i pomoćnog sredstva za bolje informisanje. Tako se o
    gravirama često govori kao o istorijskoj, reproduktivnoj ili dekorativnoj grafici. Nijedan od ovih izraza ne
    objašnjava gravire potpuno, tim pre što se u nekoliko vekova njihovog izdavanja pojavljuje veliki broj radova
    izuzetnih umetničkih kvaliteta. Uostalom, mnogi veliki slikari bavili su se upravo ovom vrstom grafike.
<P>Potrebno je, međutim, reći da je dekorativna grafika, kao vid komuniciranja i informisanja, opterećena nizom
    slabosti. Pre svega, u samom početku svoga nastajanja, kao ilustrativni prilog različitim zbirkama karata -
    atlasima, ili u geografsko-istorijskim priručnicima, ona kao temu uzima one motive koji bi trebalo da je učine
    interesantnijom, da joj povećaju tražnju i tiraž. S druge strane, njeno produkovanje je kolektivni rad u nekoliko
    etapa. Neretko, umetnik na osnovu literarnog predloška, ili čak usmenog kazivanja očevidaca stvara sliku mesta, ili
    događaja, da bi je predao u ruke graveru, radi prenošenja u matricu -drvenu, bakarnu ili kamenu ploču. U procesu
    proizvodnje, graver radi po zahtevima izdavača tako da obogaćuje detaljima o kojima nije ni bilo reči, ili pak neke
    elemente izbacuje, menja, smanjuje ili uvećava. Naravno da sve to što čini umetnik, sadrži u sebi manir i duh
    vremena, većinom prisutan upravo onda, kada je tema likovno nedovoljno poznata. Upravo zbog toga, u nekim periodima,
    gravire Beograda i drugih, manje poznatih mesta evropskog jugoistoka, neverovatno liče jedna na drugu. Informacije
    su im slične, jer se oslanjaju na radove koji im prethode i koji služe kao uzor.
<P>Centri grafičke produkcije su na zapadu Evrope, u Veneciji, Beču, Augzburgu, Amsterdamu, Parizu, Nirnbergu, Londonu i
    drugim velikim privrednim i političkim centrima toga doba. Ovakva koncentracija tehničkih mogućnosti dovodi do
    povremenih padova interesovanja za čitave oblasti, pogotovo kada značajni događaji diktiraju potrebu upoznavanja
    područja koja se nalaze unutar jasno ograničene sfere privrednih i političkih interesa i uticaja. Fizička udaljenost
    uslovljava rizik grešaka, a ako se greške u iskazu pojave u izdanjima velikih kuća, one se kao pošast prenose na
    izdanja manjih radionica. U načinu prikazivanja dalekih mesta i događaja dobrim delom vlada manir. Istovetan prilaz
    temi postaje rasprostranjen i trajan.
<P>No, postavlja se pitanje broja i rasporeda činilaca presudnih za uključivanje nekog mesta ili događaja u, današnjim
    jezikom rečeno, evropsku temu rada. Sigurno je, da je broj elemenata velik, no kada je Beograd u pitanju mislimo da
    preovlađuju sledeći : njegova "čuvenost", veza sa značajnim, čak prelomnim događajima iz skorašnje, sagledive
    prošlosti, i konačno priprema javnog mnjenja za događaje koji bi trebalo da se u najskorije vreme odigraju. Pored
    toga, treba istaći i trajan interes za sve gradove koji su na preseku trgovačkih i strateških puteva.
<P>Svi pomenuti elementi se gotovo idealno sučeljavaju u grafičkom prikazivanju Beograda, te je on trajna i veoma
    rasprostranjena tema u istorijskoj grafici velikog dela Evrope. Po broju predstava Beograd nadmašuje gradove koji su
    daleko značajniji politički centri, veći i bogatiji. U doba niske informisanosti, retki su događaji koji dugo
    vremena plene pažnju velikog broja ljudi. Neki događaji istorijski vezani za Beograd, delovali su na javno mnjenje
    poput kataklizme. Tursko izbijanje na južni obod Panonske nizije bilo je po svemu sudeći presudno. Beograd je u osam
    decenija evropski bastion u rvanju sa Turskom. Neuspeh Mehmeda Osvajača pod njegovim zidinama bio je dan slavlja za
    celi evropski zapad, a pad Beograda u ruke Sulejmana Veličanstvenog, 1521. godine, delovao je na Evropu kao
    predskazanje univerzalne kataklizme, tim pre što se to odigralo u vreme velikih verskih i socijalnih previranja.
    Mora se imati u vidu da su ratovi sa Turcima pretili da naruše vladajući sistem socijalnih i političkih odnosa, kao
    i to da se Turska nalazila van evropskog koncepta kulture, prava i religije. No, upravo je vladajući koncept
    evropske ekonomike - proizvodnja i razmena - uslovio da se sa neprijateljskom, ali bogatom Turskom, što više
    privredno sarađuje. Beograd je u vekovnom toku evropske kopnene trgovine sa Turskom bio nezaobilazan u godinama
    mira. Nezaobilazno je bilo i interesovanje za sve što se u njemu dešava i u godinama rata. U vreme velikih ratnih
    pohoda Turaka prema srednjoj Evropi, upravo u njemu su vršene koncentracije snaga, sabirana je hrana i oprema. Tu su
    se trupe zimi i odmarale.
<P>Krajem XVII i tokom XVIII veka interesovanje za Beograd dobija nove podsticaje. Posle neuspele opsade Beča 1683.
    godine, pritisak udruženih evropskih sila potiskuje Tursku u balkanske okvire. Jedno od čvorišta ratnih odnosa je
    Beograd i njegova okolina. Tokom jednog veka (od 1688. do 1790. godine) Beograd je bio središte četiri ratna sukoba
    sa Turskom. Sami ratovi trajali su punih sedamnaest godina. Pritom su neke od bitaka, vođenih pod Beogradom, bile
    presudne za dalji tok rata, a ulazile su u istoriju ratne veštine i po, dotada retko dostizanoj, koncentraciji
    ljudstva i ratne tehnike. Primera radi, trebalo bi pomenuti da je avgusta 1717. godine u bici kod Beograda bilo
    anganžovano oko četiri stotine hiljada vojnika. Značajno je i to da su u široj okolini Beograda sklopljena dva mira:
    u Sremskim Karlovcima 1699. i u Požarevcu 1718. godine. U samom gradu sklopljen je jedan mirovni ugovor - Beogradski
    mir 1740. godine.
<P>Interesovanje za Beograd, pored objektivnih, pothranjuje i jedan veoma važan subjektivan činilac: istorijska uloga
    vladarskog doma Habzburga u Evropi i njihovi interesi na evropskom jugoistoku. To traje od izbora Ferdinanda za
    hrvatskog kralja, čime Habzburzi stupaju na tle evropskog jugoistoka, pa sve do pred kraj XVIII-og veka. Odnosi sa
    Turskom bili su jedan od ugaonih kamenova njihove politike. Ugarsko-hrvatska kruna u spoju sa carskom titulom, koja
    je, takođe, pripadala istom vladarskom domu, uslovila je fizičko i materijalno učešće niza pokrajina evropskog
    zapada u čestim sukobima Habzburga i Turske. Politički interesi vladara delovali su kao dodatni impuls publikovanju
    gravira Beograda. Upravo zbog toga, u celokupnoj grafičkoj produkciji sa temama Beograda, dominiraju izdanja
    nemačkih radionica. No, u pojedinim ratnim kampanjama, logori evropske vojske pod Beogradom mogli bi se uporediti sa
    vladarskim kongresima po broju prisutnih krunisanih glava i prestolonaslednika. Mnogi od njih su upravo u interesu
    sopstvene slave bili inicijatori izdavanja gravira sa scenama sukoba pod zidinama Beograda.
<P>Na pojavu gravira Beograda u XIX veku deluju nešto drugačiji činioci. Beograd nije više onaj veliki, slavni grad,
    grad velike trgovine. Naprotiv, on je jedna od prašnjavih palanki na periferiji Evrope i na samom rubu njenih
    interesa. Apsurdno je, da se, upravo u to vreme pada interesovanja za Beograd, u njemu dešavaju presudni događaji.
    Osvešćeno srpsko seljaštvo ustaje protiv turskog iga i nosi se sa Turcima uspešnije no silne carske vojske, a odmah
    potom, koracima od sedam milja, pokušava da nadoknadi vekovno istorijsko zaostajanje za Evropom. Duh romantizma i
    interesovanja za nepoznato, za izvorne snage nedovoljno civilizovanih sredina odražava se i na grafičke produkcije o
    Beogradu. U to vreme pojavljuju se i prvi radovi srpskih majstora. Štampani su u samom Beogradu. Neki od radova,
    koji su svetlo dana ugledali na evropskom zapadu, bili su, ako ne naručeni od srpskih vlasti i vladara, verovatno
    bar novčano potpomognuti. Interesantno je da inspiracija za gravire, sem u retkim slučajevima, nisu više politički
    događaji, već jednostavni, svakodnevni motivi iz života grada i njegovih stanovnika. U vremenu kada je istorijska
    grafika kao rod, davno prešavši svoj zenit, polako zamirala, jedan od prvih ilustrovanih časopisa, pariski &quot;L'Illustration&quot;,
    doneo je povodom srpsko-turskog rata 1876. godine veliku ilustrovanu reportažu o Beogradu.

<h3>Beograd na gravirama</h3>

<P>U istorijatu grafičke produkcije tematski vezane za Beograd, nužno se mora poći od lista na kojem je prvi put
    prikazan Beograd. Reč je o drvorezu na kojem je prikazan Beograd i trenutak kada na Donji grad napadaju janičari
    Piri-paše. Graviru je izdao nirnberški štampar Volfgang Reš, a neki istraživači ovaj rad vezuju za Behama. Prilikom
    prenošenja na matricu, rezanja, graver je pogrešio pa nije rezao inverzno, tako da se pravi izgled Beograda vidi
    kada se ta gravira posmatra u ogledalu. Rešov drvorez se pojavio u Nemačkoj početkom 1521. godine, samo nekoliko
    meseci posle događaja koje prikazuje. Drvorez o kojem je reč znatno je uticao na predstavu Beograda tokom dužeg
    vremenskog perioda. Izvestan izgled grada, bez ispravke greške u rezanju, nešto manjih dimenzija i bez Turaka u
    šajkama, nalazimo u brojnim izdanjima &quot;Cosmographiae Universalis&quot;, čuvenog priručnika Sebastijana
    Minstera, koji je više puta izdavan na nemačkom, latinskom i francuskom jeziku.
<P>Prikaz Beograda je daleko realniji u nešto kasnijem izgledu, koji vezujemo za Abrahama Ortelijusa. Predstavljao je
    Beograd gledan preko ušća u vreme turske opsade 1521. godine. Kao i prethodna dva, ovaj izgled se relativno često
    može naći, jer je dugo posle Ortelijusove smrti njegovo delo, prepravljeno i dopunjeno, izdavano pod naslovom &quot;Ortelius
    Redivivus et Continuatus&quot;. Od pojave ovih radova pa sve do opsade i osvajanja Beograda 1688. godine, povremeno
    se u grafičkoj produkciji pojavljuju panorame Beograda. Svi ti izgledi prikazuju Beograd onakvim kakvog ga putnik
    koji putuje Dunavom sa severa prvi put ugleda. Neki od tih radova su vrlo precizni u detaljima. Međutim, kod svih je
    previše istaknuta visina Gornjeg grada, tako da on deluje kao snažno utvrđena visoka stena. Neke od gravira XVI i
    XVII veka obogaćuju naša znanja prikazom transporta i trgovine na rečnim tokovima oko Beograda.
<P>Prelom u načinu prikazivanja, izboru tema i tačnosti iskaza dešava se 1688. godine. Pored već pomenutog povećanog
    interesovanja za Beograd i događaje koji se pod njegovim bedemima odigravaju, bitni su i još neki činioci. U velikoj
    vojsci koja je opsela Beograd bilo je i oficira inženjera koji su mogli da načine brojne skice opsednutog grada na
    licu mesta. U logoru opsadne vojske boravio je Johan Batista Gump, koji je po nalogu komandanta, bavarskog vojvode
    Maksimilijana Emanuela, nacrtao veliku kompoziciju i celovito prikazao tadašnji Beograd. Na kompoziciji je prikazana
    opsada od početka do zauzimanja grada, plan opsade, plan i izgled Beograda. Gumpov rad je dragocen još i zbog toga
    što je na planu izometrijski prikazao najvažnije sakralne i privredne objekte orijentalnog Beograda. Njegov rad je u
    velikom formatu objavio Mihael Vening, tako što je otisnut na devet listova, dimenzije 44,3x31,8 cm, koji su kasnije
    lepljeni pa cela gravira ima razmere 133x94 cm.
<P>Gump-Veningova gravira, pored svojih kvaliteta, ima za dalji razvoj prikazivanja Beograda ogroman značaj. Na njoj je
    prvi put prikazivan plan Beograda, neuporedivo je tačnija no bilo koja druga gravira rađena pre nje, a svojom
    tačnošću nadmašuje i mnoge koje se pojavljuju krajem XVII i početkom XVIII veka. S obzirom da je svojim dimenzijama
    bila nepraktična, a verovatno i dosta skupa, nije doživela više izdanja, ali je dugo služila kao idealan predložak
    za prikazivanje Beograda na odvojenim panorama i planovima.
<P>Istovremeno sa Gumpovim radom pojavljuje se panorama Beograda sa scenom opsade koju je u Rimu izdao Đovani Đakomo de
    Rosi. Rosijev rad je po tačnosti predstave daleko iza Gumpove gravire. Po podacima koje nam saopštava jasno je da su
    mu prilikom izrade gravire stajali na raspolaganju dobri literarni podaci, verovatno i neka starija predstava
    Beograda, no da nije raspolagao crtežom i skicama rađenim na licu mesta. Pored ova dva pomenuta rada, pojavljuju se
    krajem XVII veka brojne gravire sa prikazima opsade i osvajanja Beograda 1688. godine. Među njima se mora pomenuti
    rad Romejna de Huga na kojem Beograd nije realan i prepoznatljiv, ali je zato bitka u celini i u detaljima krajnje
    precizno prikazana. Po dostignutom umetničkom nivou ova gravira svakako spada u vrh celokupne grafičke proizvodnje
    sa temom Beograd.
<P>Ratni događaji krajem XVII veka uslovili su da se pojavljuju sve češće i gravire na kojima se grad posmatra sa juga
    prema Savi i Dunavu, tako da su u prvom planu gradska predgrađa i zidine Gornjeg grada. Podsticaj ovakvom
    prikazivanju Beograda dali su i Turci, koji su, osvojivši ponovo Beograd, preduzeli mere da pojačaju odbranu grada.
    Pored krpljenja zidina, Turci su po planovima Andreje Kornara započeli gradnju dva dvoroga bastiona, da bi ojačali
    južni front beogradskog Gornjeg grada. Kako je rat trajao, bilo je poželjno obavestiti se o trenutnom stanju
    najvažnije turske tvrđave. Okončanjem rata dolazi do privremene oseke u proizvodnji gravira Beograda, no samo za
    kratko, do izbijanja novog sukoba. Period između dva rata, od 1699. do 1716. godine, obeležen je pojačanom
    kartografskom proizvodnjom, tako da se na brojnim kartama prikazuje šire područje koje gravitira Beogradu, sa
    ucrtanom novom graničnom linijom. Svakako da se izdaju i brojne nove karte Ugarske definitivno oslobođene od Turaka.
<P>Izbijanjem novog ratnog sukoba, pomalo zamrla proizvodnja gravira, dobija novi veliki zamah. Publikuju se brojni
    ratni planovi, ratne karte, planovi opsade Beograda, a zatim i niz različitih ratnih scena sadržajno vezanih za
    avgustovski sukob kod Beograda. Na pojedinim izdanjima toga vremena evidentna je brzina izdavanja. Štampaju se
    panorame grada dok se o događajima koji su se kod njega zbili govori kao o temi dana. Neminovni rezultat je da su
    neke od gravira koje se u tom vremenu pojavljuju daleko ispod kvaliteta i preciznosti koja je već ranije postignuta.
    Primer takve gravire je rad Johana Paula Sedlmajera objavljen u velikom formatu i sa obimnim tekstualnim
    objašnjenjem.
<P>Okončanjem ratnog sukoba Austrija je proširila svoju vlast na Beograd i severnu Srbiju. Namera je bila da se od
    Beograda načini snažno odbrambeno utvrđenje, ali i okosnica za buduće ofanzivne ratove protiv Turske. Odbrambene
    moći Beogradske tvrđave su uveliko prevaziđene. Novi gospodari grada izvodili su dugi niz godina opsežne radove na
    obnovi i preuređenju tvrđave i samog grada. Beograd je utvrđen po sistemu fortifikacije francuskog maršala Vobana,
    najsavremenijem u to vreme. Istovremeno su u samom gradu i tvrđavi, podizani stambeni objekti, magacini, kasarne,
    uprvne zgrade i bogomolje. Van utvrđenih gradskih zidina niču predgrađa.
<P>Ovakva situacija je izuzetno interesantna za likovnu obradu, tako da se pojavljuje niz planova Beograda koji
    prikazuju zatečeno stanje. Njih prate panorame zauzetog grada, a potom se štampaju planovi preuređenja grada. Na
    pojedinim grafičkim listovima može se videti još neizgrađeni Beograd, na planovima se ističu završeni objekti u
    gradu unutar usvojene ortogonalne šeme gradskih kvartova. Na nekim gravirama se nailazi na podatak da su objavljene
    po odobrenju, što ukazuje na zainteresovanost dvora i austrijske uprave u Srbiji da se objave njihove namere i
    rezultati obnove. U tome vremenu pojavljuje se niz izgleda Beograda, mi ih izlažemo u kasnijem izdanju beogradske
    "Nove iskre", pošto ne raspolažemo originalom.
<P>Novi rat koji je izbio između Austrije i Turske bitno je promenio situaciju. Turska je uspela da povrati veliki deo
    izgubljenih teritorija, među njima celu Srbiju sa Beogradom. Tim činom je usahnulo interesovanje za Beograd. Kao
    zakasneli recidiv, od sklapanja mira u Beogradu 1740. godine do izbijanja novog rata, pojavi se poneka gravira na
    kojoj se Beograd po pravilu prikazuje u izgledu i maniru s početka XVIII veka. Takav tok događaja je i razumljiv, s
    obzirom da je Turska konačno prisiljena na defanzivu, a nekada moćno utvrđeni Beograd ne izaziva pređašnje
    interesovanje. Pažnja evropske javnosti se usmerava na druga područja i događaje značajnije za poslednji veliki
    zamah u izdavanju gravira Beograda koji nastupa krajem XVIII veka, kada Austrija i Turska zajednički vode rat protiv
    Turske. Ovaj sukob je započeo sa mnogo ambicija, no njegovi dometi su bili daleko manji. Nezavisno od rezultata
    rata, pojavljuje se ogroman broj gravira, najviše ratnih scena, koje se bave Beogradom, opsadom i događajima u
    austrijskom ratnom logoru tokom 1788-1789. godine. Razlog su već navedene velike ambicije, ali i prisustvo Cara
    Josifa II. Uz njega u ratnom logoru bili su i članovi njegove pratnje, a među njima i nadvojvoda Franc, ličnost koja
    je na carskom prestolu nasledila svog strica. Prisustvo Franca Habzburškog uslovilo je da se gravire o opsadi i
    osvajanju Beograda 1789. godine pojavljuju i znatno kasnije, najverovatnije kao ilustrativni prilog delima o životu
    i uspesima Franca I. Neka od izdanja sežu do daleke 1820. godine, kada je veo zaborava pao preko daleko značajnijih
    događaja epohe Napoleonovih ratova, a kamoli traljavo vođenog provincijskog rata protiv Turske i osvajanja Beograda.
<P>Na preseku dva veka, 1801. godine, nepoznati autor je dao na malenoj graviri svoje viđenje ubistva beogradskog vezira
    Hadži-Mustafa paše u njegovom stanu. Ovaj događaja je bitan za našu nacionalnu istoriju i predstavlja jedini likovni
    dokumenat toga vremena i tih događaja, kada su snage anarhije prevladale sultanove reforme na severnim granicama
    Turske.
<P>Posle završetka epohe Napoleonovih ratova, kada su do kraja stabilizovane evropske prilike, pojavljuju se od 1820.
    godine novi radovi o Beogradu. Tokom XIX veka niz autora je iskušao svoje mogućnosti prikazajući Beograd : Jakob
    Alt, Kunike, Džordž Edvard Hering, Vitgens, Jaške, Popel, Bartlet, Gebel ... Za njihove radove je bitno da su svi
    autori bili na licu mesta i da su Beograd prikazivali kao grad koji treba naslikati zbog lepote položaja, zbog
    velikih rečnih tokova.
<P>Među ovim radovima je i gravira Milivoja Nenadovića kao prvi rad našeg čoveka publikovan u Beogradu. Jedan od
    stvaralaca, Kuno fon Kvociv, o kome malo znamo, posvećuje izgledima Beograda ceo album, a pri kraju veka, došljak -
    fotograf i litograf Vilhelm Kin publikuje veliki tablo, litografiju, sa trinaest izgleda Beograda, istovremeno sa
    malim albumom u kojem je dvanaest izgleda Beograda.
<P>U to vreme, fotografija kao nova tehnika uveliko je potisnula dekorativnu - istorijsku grafiku i za dugo se nametnula
    kao najrasprostranjeniji likovni medij. Srbija i srpski narod koji su se sa vekovnim zakašnjenjem ponovo javili na
    istorijskoj pozornici, propustivši da učestvuju u bogaćenju civilizacije tokom XVI, XVII i XVIII veka, prihvataju
    davno osvojene tekovine, ali sa veoma malim kašnjenjem za najrazvijenim sredinama prihvataju i tehničke novitete,
    zvali se oni fotografija ili električna rasveta - svejedno.
<P>Upravo brza pojava fotografije u našoj sredini nametnula je izbor druge celine koja je ovom prilikom prikazana. Prvi
    naš fotograf, već pomenuti, Anastas Jovanović je uveliko ušao u istoriju fotografije. Neki drugi poslenici na ovom
    području su se ipak bavili isključivo kamernom fotografijom - u ateljeu, pa je izbor pao na kolekciju fotografija
    ruskog ratnog fotografa I. V. Gromana. On je u Beograd i Srbiju došao 1875., pred izbijanje srpsko-turskog rata,
    verovatno zajedno sa ruskim dobrovoljcima - koji su ponešeni idejama panslavizma pohrlili da od turskog iga
    spasavaju svoju balkansku braću. O Gromanu na žalost znamo jako malo, nije nam poznato čak ni to kolika je stvarno
    njegova kolekcija fotografija, izdata po povratku u Rusiju pod nazivom "Vidi Serbii", a u izdanju firme "Rus. fot.".
    Ono što nas je posebno privuklo ovoj kolekciji je njen precizan period nastanka (1875.-1877.). To što je reporterska
    - u najbukvalnijem smislu te reči - fotografija, nastala na licu mesta i ona, kada je unutrašnjost Srbije u pitanju,
    prikazuje svu tugu, jad i pustoš, spaljena mesta i na kolac nabijene glave kao ukras turskih položaja. S druge
    strane, ta ista reporterska fotografija nam prikazuje budoar kneginje Natalije, nova u evropskom stilu građena
    izdanja u Beogradu, ali i u Paraćinu i Jagodini, svedočeći na taj način o mučnom i krvavom, ali neumitnom
    civilizacijskom hodu na ovim prostorima.
</body>
</html>